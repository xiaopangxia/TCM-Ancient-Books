
<篇名>外科十法
书名：外科十法
作者：朱世杰  
朝代：清  
年份：公元1644～1911年  



<目录>

<篇名>序

属性：《外科十法》者，予归宗普陀时所作也。余自普陀生长天都，五十有三载，业医者凡三 
十年。爰着《医学心悟》一书，详言内证，梓行于世，而外科有未及。壬子冬，还归普陀修 
行。适逢圣祖仁皇帝广发帑金，修葺我菩萨行宫。前后寺僧及任务人等，不下数千人。其中 
病患不一，予为调治悉痊。复有患背疽者，有患广疮疥癣者，投以膏散，不半月而收功。因 
思予在天都时，仅着内科，而未及外科，亦一时之阙略也。乃复聚精会神，参悟外科旨要， 
约以十法，而施治之道，似无余蕴。言简而赅，方约而效，以之问世，庶几其有小补乎。将 
见《十法》一书，与《医学心悟》并行于天壤间也。 
\x天都普明子程国彭钟龄着\x 



<目录>外科十法

<篇名>内消法一

属性：内消者，肿毒初起，随用药消散也。凡病痈疽、发背、对口、疔毒，其初起憎寒壮热， 
有似伤寒，而痛偏一处，饮食如常者，蓄积有脓也。当初起时，脓尚未成，不过气血乖违， 
逆于肉理耳。外敷以远志膏，或贴普救万全膏。内服银花甘草汤，实时消散。若系疔疮，急 
宜刺破。或艾灸肿处，涂上蟾蜍饼，贴以万全膏，内服菊花甘草汤，随即平伏。菊花连根带 
叶，皆治疔疮之圣药也。其中亦有挟风寒而发者，宜先用芎芷香苏散以散之，随服菊花、银 
花等药，即可内消。须及早下手，不可迟滞。 



<目录>外科十法

<篇名>艾灸法二

属性：隔蒜灸法，胜用刀针。书云，不痛灸至痛，痛灸不痛时。凡治痈疽疔肿流注及一切无名 
肿毒，以大蒜切片，安疮顶上，用陈艾炷安蒜上，香点灸之。其艾炷大小，看疮毒大小为取 
裁。若痈疽之大者，以蒜捣饼，敷上灸之。不痛者灸至痛而止，痛者灸至不痛而止。若内已 
有脓，即将乌金膏涂灸处，外用普救万全膏贴之。烂开大口，卸却瘀脓，易收功也。若口不 
收，或腐肉不脱，洗用防风汤，敷以海浮散，外贴万全膏，腐自去，新自生，计日可愈，真 
神药也。 



<目录>外科十法

<篇名>神火照法三

属性：凡肿在头面以上者，不宜艾灸，恐引火气上攻，宜用火照法，神乎其神。法用火照散， 
安纸捻中，以麻油浸点。每用火三枝，离毒半寸许照之。自外而内，俾气透入。皮色紫滞者 
，立转红活。若疮热平塌者，立转高耸。仍须不时照之，则毒瓦斯顷解，转阴为阳，以收全功 
。且此法不止施于头上，即如发背等毒，亦宜用之。其头面患毒，亦有用艾灸而愈者。因其 
毒纯阴，平塌顽麻，非艾灸无功。但艾炷宜小，如黍粒样式。二法乃疮疽门之宝筏，宜互用 
参考，以神其用。 



<目录>外科十法

<篇名>刀针砭石法四

属性：凡毒有胀痛紧急，脓已成熟，无暇待灼艾火照者，即宜用刀法开之。但刀法，须在的确 
脓熟之时，又须要深浅合度。以左手按肿处，先看脓之成否。如按下软而不痛，肿随手起者 
，脓已成也。按下硬而痛，或凹陷不起者，脓未成也。已成脓者可刺，未成脓者宜姑待之。 
若脾气虚弱者，宜托补之。又须看其脓之深浅，以手指按下，软肉深者，其脓必深；软肉浅 
者，其脓亦浅。若脓浅刀深，恐伤好肉。脓深刀浅，恐脓不出而肉败，最宜斟酌。更有伏骨 
之疽，脓腐于肉，皮色不变者，宜以刀刺入深处，放出瘀脓。或灸开大口放出之。不得姑息 
因循，俾毒瓦斯越烂越深也。其小刀须利刃，勿令病者见，恐惊彼耳。砭法施于头面及耳前后 
。因其漫肿无头，急用此法以泻其毒。取上细瓷锋，用竹箸夹住紧扎，放锋出半分，对患处 
，另以箸敲之，遍刺肿处，俾紫血多出为善。刺毕，以精肉切片贴，再用鸡子清调乳香末润 
之。此地不宜成脓，头肉中空，耳前后更多曲折，提脓拔毒，恒多未便，故砭法断宜早施。 



<目录>外科十法

<篇名>围药法五

属性：书云，用膏贴顶上，敷药四边围。凡肿毒之大者，将以成脓，用乌金膏贴疮头上，然后 
用万全膏贴之，四旁用芙蓉膏敷之。贴膏处取其出脓，敷药处取其消散。并能箍住根脚，不 
令展开。其作三层敷围法。第一层用乌金膏贴疮头。若漫肿无头，以湿纸粘贴，先干处是疮 
头也。第二层万全膏贴之。第三层芙蓉膏围之。然予尝用万全膏遍覆肿处，连根脚一齐箍住 
，其中消处自消，溃处自溃，竟收全功。可见膏药之妙矣。 



<目录>外科十法

<篇名>开口除脓法六

属性：凡治痈疽，口小脓多则脓不出，或出而不尽，或薄脓可出，硬脓难出，以致瘀不去而新 
不生，延绵难愈。法当烂开大口，俾瘀脓尽出为善。其烂药，乌金散最佳。祛瘀肉不伤新肉 
，且不甚 痛，为至妙也。若有脓管，以棉纸捻裹药纳入，频换数条，即化去耳。亦有顽 
硬之极，非乌金散所能去者，则用化腐紫霞膏搽之。然终不若乌金散为至稳。 



<目录>外科十法

<篇名>收口法七

属性：凡治痈疽最难收口者，由瘀肉夹杂，瘀脓不尽所致。庸工不识，妄用补涩之剂，勉强收 
口，恐他日内毒复发，更甚于日前。惟予所用海浮散堪称至宝。以此敷上，瘀肉自脱，不必 
用刀。新肉自生，又不藏毒，万举万当也。大法先用防风汤洗之，再上末药。洗时须避风为 
主。书云频将汤洗，切忌风吹是已。更有体虚不能收口者，须内服补药以助之。 



<目录>外科十法

<篇名>总论服药法八

属性：凡痈疽服药，宜照顾脾胃为主，不得已而用清凉；但期中病，切勿过剂。大法初起时， 
设有挟风寒者，宜先用芎芷香苏散一剂以散之。散后而肿未消，随用银花甘草以和解之。若 
肿势 痛，大便闭结，内热极盛者，则用卫生汤加大黄以疏利之。若病势虽盛而元气渐虚 
者，则清药中须兼托补之剂，透脓散主之。若脓水已溃，必须托补元气为主，参 内托散主之 
。如或元气虚寒，则补托药中须用辛热以佐之。脾虚者，理中汤、参苓白术散。气虚下陷者 
，补中益气汤。胃经受寒，饮食停滞者，藿香正气散。气血两虚者，十全大补汤加附子、鹿 
茸辈。间亦有虚而挟热者，即于前方中去附子、姜、桂，加麦冬、银花、丹皮等药以收功。 
是又不可不知也。大抵有阳毒，有阴毒，有半阴半阳，宜细辨之。阳毒者，疮势红肿，疮顶 
尖耸，根脚不散，饮食如常，口渴便结，五心烦热，脉洪数。阴毒者，疮势灰白，平塌顽麻 
，少痛，根脚走散，食少便溏，手足厥冷，口鼻气冷，脉沉迟。半阴半阳者，疮肿虽红，不 
甚尖耸，饮食差减，大便不结，寒热往来，微渴喜热，脉虚软。此三者必须细辨，俾用药寒 
温得宜，方为合法。治阳者，清凉解毒。治阴者，温中回阳。半阴半阳之治，清不伤胃，温 
不助邪，如斯而已矣。 



<目录>外科十法

<篇名>详论五善七恶救援法九

属性：或问，痈疽五善七恶，何谓也。答曰∶五善者，饮食知味，一也；便溺调匀，二也；脓 
溃肿消，脓水不臭，三也；神气清爽，动息自宁，四也；脉息有神，不违时令，五也。七恶 
者，大渴发热，泄泻淋闭，一也；脓溃尤肿，脓稀臭秽，二也；目睛无神，语声不亮，三也 
；食少不化，服药作呕，四也；恍惚嗜卧，气短乏力，腰背沉重，五也；唇青鼻黑，面目浮 
肿，六也；脉息无神，或躁动不和，七也。古语云∶五善得三则吉，七恶得四则凶。余谓七 
恶之凶，不待四矣。然而急救之方，正不容以不讲。大抵热渴淋闭，喘急内热，皆真阴受伤 
，宜六味汤加麦冬、五味。如不应，用八珍汤加麦冬、五味。更不应，用十全大补汤，兼服 
六味地黄丸。此乃补阴生阳之说也。若气短倦怠，昏愦乏力，饮食不化，乃阳虚之候，宜用 
补中益气汤。若卧睡不宁，宜用归脾汤。若饮食减少，面目浮肿，宜用香砂六君子汤。若兼 
脾胃虚寒，更用理中汤。肾气虚寒须用桂附八味丸，兼用十全大补汤加附子，此温补回阳之 
法。若痈疽溃后，脓血去多，变为角弓反张，手足搐搦，肢体振摇而发痉者，并用参 归术 
并附子等药以救之。如不应，用十全大补汤，间有可生者。当此时势，性命急如悬缕，司命 
者宜叮咛反复，熟思而审处之。 



<目录>外科十法

<篇名>将息法十

属性：凡病中设有挟风寒者，即宜断去荤腥油腻，微服散药。俟外邪祛尽，另用滋味调补。大 
抵将息痈肿，不可缺少滋味，以血肉能生血肉也。然又不宜过多，使肉气胜谷气。更忌生冷 
滞气之物，恐反伤脾胃耳。并宜避风邪，戒嗔怒，寡思虑，少言语，兢兢保养为贵。至于病 
后将息，毒大者，三年内宜远帷幕。毒小者，期年内宜远帷幕。犯之则成虚损，或成偏枯， 
或阴减天年，不可不慎也。其他戒怒慎风，亦须常作有病时想。 
以上十法，乃治痈疽发背之大纲。大者可为，小者可知已。余生平善治外证，其心法全 
在于此。约而能赅，确而可守也。至于周身上下所患之病名，备载于后，以资参考。 



<目录>外科症治方药

<篇名>发背

属性：（对心发 肾俞发 搭肩 手发 足发） 
生于背，名曰发背。肺经火毒也。生于背下，与心相对，名曰对心发。心经火毒也。生 
于腰，名曰肾俞发。肾经相火之毒。若生于肩脊，名曰搭肩。右为肺火，左为肝火也。生于 
手背，名曰手发。生于足背，名曰足发。脾经湿热之毒也。有如莲子形者，头多突起。有如 
蜂窠形者，孔多内陷。外结螺靥，此二种，须防毒陷。大率此症皆由膏粱浓味，或六淫外客 
，七情内郁所致。积聚不散，以致荣气不从，逆于肉理耳。初觉肿痛，即宜用药消散之。散 
而不去，则用艾灸提脓等法。痈疽之症，始为热中，末为寒中，不可不察也。 



<目录>外科症治方药\发背

<篇名>远志膏

属性：凡一切痈疽肿毒初起之时，随用远志肉二三两，去心，清酒煮烂，捣为泥，敷患处，用 
油纸隔布扎定。越一宿，其毒立消，屡试屡验，其效如神。 



<目录>外科症治方药\发背

<篇名>银花甘草汤

属性：治肿毒初起时，皆可立消。内服此药，外敷远志膏，一切恶毒无不消散 
。但宜早服为妙。倘疮已成脓，无从消散也，必须外溃。 
金银花（二两） 甘草（二钱） 
水煎，清酒冲服。若毒在下焦，加牛膝（二钱） 



<目录>外科症治方药\发背

<篇名>陈艾丸

属性：每岁端午日，蓄蕲艾一二斤，愈久愈良。用时取叶为炷，或加麝香、木香、雄黄末，搓 
成团，安蒜上灸之，名陈艾丸。 



<目录>外科症治方药\发背

<篇名>蟾酥饼

属性：治疔毒脑疽、乳痈、附骨疽，臀痈。一切患症，或不痛而大痛，或麻木，用此敷贴疮头 
。 
蟾蜍（一钱，酒化） 轻粉（五分） 乳香 没药 雄黄 巴豆（各二钱） 
麝香（三分） 朱砂（一钱） 朝脑（一钱） 
以上各为细末，于五月五日午时，在净室中用蟾蜍酒和药丸如绿豆大，每用一丸。口涎 
调涂，贴疔疮上以膏盖之。 



<目录>外科症治方药\发背

<篇名>菊花甘草汤

属性：治疔之仙药也。 
白菊花（四两） 甘草（四两） 
水煎顿服，渣随即再煎。重者不过二剂即消，至稳至效，一切消疔之剂皆不及此。 



<目录>外科症治方药\发背

<篇名>芎芷香苏散

属性：凡毒多有挟风寒而发者，宜先用此散之。如毒不消，随服银花甘草等药。 
川芎 白芷 紫苏 赤芍 陈皮 甘草（各一钱） 荆芥 香附 秦艽（各一钱五分） 连 
须葱白（二寸） 
水煎服。若兼伤食加山楂、麦芽、葡子。若内热极盛加连翘、蒡子。 



<目录>外科症治方药\发背

<篇名>乌金膏

属性：去腐肉不伤新肉最为平善。巴豆去壳，新瓦上炒黑，研细听用。多寡看疮势酌量。 



<目录>外科症治方药\发背

<篇名>防风汤

属性：防风 白芷 甘草 赤芍 川芎 归尾（各二钱） 雄猪蹄（一节） 
加连须葱白五根，用三大碗水煎。以绢片蘸水洗之，拭干，然后上药。其深曲处以羊笔 
洗之。 



<目录>外科症治方药\发背

<篇名>海浮散

属性：敷此，腐肉自化，新肉自生。此外科回生保命之灵丹也。 
乳香 没药（等分） 
上二味，安箬皮上炙干，为极细末，敷患处，再贴膏药。此散毒净则收口，毒不净则提 
脓外出。其神妙难以言喻。 



<目录>外科症治方药\发背

<篇名>火照散

属性：朱砂 血竭 没药 明雄黄（各三钱） 麝香（五分） 
上五味为细末，用绵纸条长尺许，每条裹药三分，真麻油浸点，自外而内周遭照之。疮 
毒随药气解散，自不内侵脏腑。初用三条，渐加至五七条。疮势渐平，又渐减之。薰罢随上 
乌金膏，贴以万全膏。若肿势漫延，周遭用芙蓉膏敷之。如再薰，须洗去末药。其贴膏药处 
，药油可不必洗。 



<目录>外科症治方药\发背

<篇名>芙蓉膏

属性：用赤小豆（四两）、芙蓉叶（四两）、香附（四两）、菊花叶（四两）、白芨（四两），为细末。 
每末一两加麝香一分，米醋调，涂住根脚，鸡子清调亦可。 



<目录>外科症治方药\发背

<篇名>化腐紫霞膏

属性：治痈疽发背，瘀肉不腐，及不作脓者。又治恶疮，内有脓而外肉不穿溃者。 
轻粉 蓖麻仁（研各三钱） 巴豆（研白仁五钱） 白结（二钱） 樟脑 螺狮肉（各一钱） 
金顶砒（ 五分） 
为末，瓷罐收贮。临用时麻油调涂顽硬肉上，以万全膏贴之。至顽者，不过二次即软。 
其力大于乌金散。 



<目录>外科症治方药\发背

<篇名>卫生汤

属性：解毒消痈，清热活血止痛，初起相宜。 
白芷 连翘 花粉（各八分） 荆芥 甘草节 蒡子（各一钱） 防风 乳香 没药（各五 
分） 银花（二钱） 贝母 归尾（各一钱五分） 
水煎服。若大便闭结，热势极盛者，加酒炒大黄二三钱。 



<目录>外科症治方药\发背

<篇名>透脓散

属性：凡痈毒内已成脓，不穿破者服即破。 
黄 （四钱） 皂刺 白芷 川芎 牛蒡子 穿山甲（炒研各一钱） 金银花 当归（各五 
分） 
酒水各半煎服。 



<目录>外科症治方药\发背

<篇名>参内托散

属性：丹溪云∶痈疽未溃，以疏托解毒为主。痈疽既溃，以托补元气为主。二 
语可为外科枢要。 
人参（一钱，虚甚者倍用） 黄 （三钱，酒炒） 当归（二钱） 川芎（酒炒，五分） 炙草 
（一钱五分） 陈皮（五分） 金银花（五钱） 丹皮（一钱） 远志（去心，甘草水泡，炒一钱五 
分） 大枣（五枚） 
水煎服。 



<目录>外科症治方药\发背

<篇名>理中汤

属性：温补中气，挽回元阳。 
人参（二钱） 黑姜（一钱五分） 甘草（炙二钱） 白术（三钱，陈土炒） 附子（姜汁甘草 
水制一钱） 大枣 
水煎服。 



<目录>外科症治方药\发背

<篇名>参苓白术散

属性：健脾养胃。 
人参（一两） 茯苓（二两蒸） 山药（炒） 苡仁（炒） 扁豆（炒） 莲肉（去心炒，各二钱） 
砂仁（一两） 神曲（炒黑） 甘草（炒，各五分） 白术（四两，陈土炒） 陈皮（一两，微炒） 
共为细末，每用三钱开水下。 



<目录>外科症治方药\发背

<篇名>补中益气汤

属性：中气下陷者举之，巅顶有病需此。 
人参 炙甘草 当归（各一钱） 升麻 柴胡（各三分） 陈皮（五分） 黄 （二钱） 白术 
（一钱五分） 大枣（二枚） 生姜（三片） 
水煎服。 



<目录>外科症治方药\发背

<篇名>藿香正气散

属性：散风寒，消饮食，止呕吐泻利。 
藿香 砂仁 浓朴 茯苓 紫苏叶 陈皮（各一钱） 白术（陈土炒） 半夏 桔梗 白芷 
（各七分） 甘草（炙五分） 生姜（三片） 
水煎服。 



<目录>外科症治方药\发背

<篇名>十全大补汤

属性：峻补气血，乃扶危定倾之大药，为收功保命之神丹。 
人参 白术（陈土炒，各三钱） 黄 （蜜炙五钱） 茯苓（一钱） 当归（一钱五分） 大熟 
地（一钱九蒸九晒） 白芍（酒炒，一钱五分） 甘草（炙，八分） 川芎 肉桂（去皮，各五分） 
大枣（五枚） 姜（三片） 
水煎服，虚甚者，更加附子、鹿茸。 



<目录>外科症治方药\发背

<篇名>六味汤

属性：壮水之主以镇阳光。凡肾经真水不足，虚火上炎，脉数有热者宜此。 
大熟地（四钱） 山萸 山药（各二钱） 丹皮 茯苓（各一钱五分） 泽泻（一钱） 
水煎服。 



<目录>外科症治方药\发背

<篇名>八珍汤

属性：即大补汤去黄 、肉桂。 



<目录>外科症治方药\发背

<篇名>归脾汤

属性：治思虑伤脾，荣血不足，睡卧不宁。 
人参 白术 当归 枣仁（炒） 白芍（各一钱） 黄 （一钱五分） 远志（去心，甘草水 
泡炒） 甘草（炒各七分） 木香（五分） 龙眼肉（五枚） 
水煎服。 



<目录>外科症治方药\发背

<篇名>香砂六君子汤

属性：理脾化痰，温胃进食。 
人参 白术 茯苓 炙甘草 陈皮 半夏（各一钱） 砂仁 藿香（各八分） 姜（二片） 
枣（三枚） 
水煎服。 



<目录>外科症治方药\发背

<篇名>桂附八味汤

属性：益火之原以消阴翳。凡肾精真阳不足，火衰不能生土，脉虚大无力者宜此。 
大熟地（八两） 山萸肉 山药（各四两） 丹皮 茯苓 泽泻（各三两） 附子 肉桂（各 
一两） 
用炼蜜丸，每服四钱，淡盐水下。 



<目录>外科症治方药

<篇名>脑疽

属性：（对口 偏对口） 
生于脑，名曰脑疽。生于颈后，名曰对口。生于颈旁，名曰偏对口。正对口易治，偏对 
口难治。因其软肉与喉相近也。多因膏粱醇酒，风寒壅遏所致。宜用神火照法，次用乌金膏 
搽之。外贴万全膏，取其易溃。腐后则用防风汤洗之，掺以海浮散，仍贴万全膏，频换数次 
。即愈矣。 



<目录>外科症治方药

<篇名>鬓疽

属性：（发颐 时毒 大头天行） 
生于耳前后，名曰鬓疽。生于两颐，名曰发颐。初起宜用银花甘草汤加柴胡、荆芥、薄 
荷、蒡子以清散之。若肿势甚极，须用砭法。若已成脓而未溃者，以乌金膏涂疮头，贴以万 
全膏，自然腐溃。溃后则用海浮散，并贴万全膏，自应寻愈。颜下漫肿无头，名曰时毒，俗 
名蛤蟆瘟是也。头面尽肿，名曰大头天行，俗名大头瘟是也。此皆风火郁热所致。初起宜用 
加味甘桔汤以消散之。散而不去，则用普济消毒饮以清之。若肿势极盛，兼用砭法。 



<目录>外科症治方药\鬓疽

<篇名>加味甘桔汤

属性：甘草 桔梗（各三钱） 蒡子（炒二钱） 荆芥（三钱） 薄荷（五分） 贝母（一钱五分） 
水煎服。若两颐肿盛者，加柴胡一钱五分，丹皮三钱。 



<目录>外科症治方药\鬓疽

<篇名>普济消毒散

属性：甘草 桔梗 黄芩（酒炒） 黄连（酒炒各一钱） 玄参 橘红 柴胡（各五分） 薄荷（六 
分） 升麻（二分） 连翘 牛蒡子（炒各一钱五分） 
水煎服，便闭甚者加大黄酒炒一钱，体虚加人参五分。 



<目录>外科症治方药

<篇名>井口疽

属性：（胁痈 肚痈 鱼口 臀痈） 
生于心，名曰井口疽。生于胁，名曰胁痈。生于腹，名曰肚痈。生于手足腕，名曰穿骨 
疽。生于腿岔，名曰鱼口。生于臀，名曰臀痈。施治并如前法。 



<目录>外科症治方药\井口疽

<篇名>护心散

属性：患井口疽者，宜多用。它症亦宜用此。 
远志肉（一两五钱去心，甘草水泡炒） 绿豆粉（二两） 甘草（五钱炒） 明乳香（二两土 
炒） 辰砂（二钱，研细水飞） 
共为细末，每服三钱，开水下。 



<目录>外科症治方药\井口疽

<篇名>九龙丹

属性：治鱼口便毒、骑马痈、横 ，初起未成脓者宜此。 
儿茶 血竭 乳香 没药 青木香 穿山甲（炒，各一钱） 
上各等分为末，归尾三两，红花二两。酒煎膏，丸如桐子大，每服二钱。空心热酒送下 
，敷服自消。 



<目录>外科症治方药\井口疽

<篇名>胡桃散

属性：以大胡桃剖开口，将全蝎二枚纳入，烧灰存性，研末，热酒冲服。 



<目录>外科症治方药

<篇名>疔疮

属性：疔疮初起如芥，形如粉刺，或小泡坚硬如疔，故名曰疔。大抵肉色红肿，根脚不散者吉 
。若平塌浸肿，四围灰白者凶。其状不一，其色不同。有红紫黄白黑之五种，以应五脏。若 
生两足，多有红丝至脐。生两手，多有红丝至心。生面唇，多有红丝入喉。俱难治。速宜针 
红丝出血，多有生者。若患于肢末之处，毒愈凝滞，药难到达。艾灸之功为大。内服菊花甘 
草汤至效。如妄用疏利之剂，损耗真气，不惟无以去毒，而害反随之矣。其治法。即见前十 
法中。 



<目录>外科症治方药

<篇名>喉痹

属性：喉间肿痛，名曰喉痹。古人通用甘桔汤主之。然有虚火实火之分，紧喉慢喉之别，不可 
不审。虚火者，色淡微肿，溺清便利，脉虚细，饮食减少。此因神思过度，脾气不能中护， 
虚火易至上炎，乃内伤之火，名曰慢喉风，虚证也。午前痛甚者，属阳虚。四君子汤加桔梗 
、麦冬、五味、当归。午后痛甚者，属阴虚。四物汤加桔梗、元参。如不效，必加桂、附以 
为引导之用。加减八味汤加牛膝主之。若脉数有热，六味汤主之。更有中寒咽痛，治用半夏 
桂甘汤，不可误投凉药。实火者，醇酒膏粱，风火积热，火动生痰，肿痛暴发。甚则风痰壅 
塞，汤水不入，声音不出，此外至之火，名曰紧喉风，实证也。宜用灯窝油和浆水灌之，导 
去痰涎。或用土牛膝捣烂和醋酸灌之。或针刺红肿之处，发泄毒血。或用金锁匙吹之，俾喉 
渐松开，饮食可入，声音得出，乃止。宜用加味甘桔汤。热甚者，兼用三黄解毒汤。谚云， 
走马看喉痹是也。凡喉肿不刺血，喉风不吐痰，喉痈不放脓，乳蛾不针破，此皆非法。又有 
劳嗽日久，咽伤声损者，无法可疗。 



<目录>外科症治方药

<篇名>缠喉风

属性：缠喉风症，咽喉肿痛，胀塞，红丝缠绕，故名缠喉风。甚则肿达于外，颈如蛇缠。探吐 
悉如前法。 



<目录>外科症治方药

<篇名>缠舌喉风

属性：缠舌喉风，硬舌根而烂两旁。以羊毛笔蘸甘草水洗之，吹以柳花散。 



<目录>外科症治方药

<篇名>乳蛾

属性：乳蛾生喉间，状如乳头。一边生者，名单乳蛾，两边生者，名双乳蛾。以小刀点乳头 
出 
黑而少者难治。凡用刀针，血不止者，用广三七为细末，吹刀口上即止。凡使刀针，不可伤 
蒂下及舌下根。切记。 



<目录>外科症治方药

<篇名>舌衄

属性：舌衄出血不止，用六味汤加生地、麦冬、牛膝、玄参主之，并吹柳花散。 



<目录>外科症治方药

<篇名>悬痈

属性：悬痈生于上 ，形如紫李。宜针破痈头，用甘草汤搅尽瘀血，吹服柳花散。 



<目录>外科症治方药

<篇名>腮痈

属性：腮痈生腮下，绕喉壅肿。先用荠汁调玄明粉搅去其痰，再看其紫黑处，针去瘀血。其吹 
服如前法。 



<目录>外科症治方药

<篇名>喉疮

属性：喉疮，命门相火也。疮势灌脓，以银针挑破之，随用荆芥、甘草煎汤洗之。其吹服如前 
法。 



<目录>外科症治方药

<篇名>走马牙疳

属性：（牙痈 牙宣 牙痛） 
走马牙疳，牙龈红肿，渐变紫黑臭秽，胃热也。牙痈，牙边肿痛，灌脓也。牙宣，牙根 
尽肿，宣露于外也。吹以柳花散，兼服清胃散。牙痛，疗牙止痛散，兼服葛根汤。 



<目录>外科症治方药

<篇名>喉瘤

属性：喉瘤，生于喉旁，形如圆眼，血丝相裹。不可用刀针，宜吹麝香散，并服加味甘桔汤。 



<目录>外科症治方药

<篇名>茧唇

属性：茧唇，唇上起泡如茧，初起即用小小艾炷灸之，贴以万金膏。 



<目录>外科症治方药

<篇名>肺绝喉痹

属性：肺绝喉痹，凡喉痹日久，频服清降之药，以致痰涌声喑，或痰声如曳锯，此肺气将绝之 
候也。法在难治，宜用独参汤，或兼进八味汤，或兼用十全大补汤。早服者，可救十中之一 
二。 



<目录>外科症治方药\肺绝喉痹

<篇名>四君子汤

属性：人参 白术 茯苓 甘草（炙，各一钱） 大枣（二枚） 生姜（一片） 
水煎服。 



<目录>外科症治方药\肺绝喉痹

<篇名>四物汤

属性：川芎（五分） 大熟地 当归 白芍（各一钱五分） 
水煎服。加丹皮、麦冬、玉竹、山药、茯苓，退虚热至效。 



<目录>外科症治方药\肺绝喉痹

<篇名>加减八味汤

属性：大熟地（四钱） 山萸（去核） 山药（各二钱） 丹皮 茯苓 泽泻（各一钱五分） 肉桂 
五味（各五分） 
水煎服。本方去五味加附子，名八味肾气汤。 



<目录>外科症治方药\肺绝喉痹

<篇名>密钥匙

属性：治喉闭、缠喉风、痰涎壅塞、口噤不开，汤水难下。 
焰硝（一两五钱） 硼砂（五钱） 片脑（二分五厘） 雄黄（二钱） 白僵蚕（一钱） 
各另研为末，和匀。以竹筒吹患处，痰涎即出。如痰虽出，肿痛仍不消，急针患处，去 
恶血，服前药。 



<目录>外科症治方药\肺绝喉痹

<篇名>三黄解毒汤

属性：黄连（一钱） 黄芩 黄柏 黑山栀（各一钱五分） 
水煎服。 



<目录>外科症治方药\肺绝喉痹

<篇名>柳花散

属性：治喉疮并口舌生疮、走马牙疳、咽喉肿痛诸症。 
真青黛 蒲黄（炒） 人中白（各一两） 冰片（五分） 硼砂（五钱） 
共为细末，吹喉极效。 



<目录>外科症治方药\肺绝喉痹

<篇名>清胃散

属性：升麻（一钱） 生地（二钱） 黄连 连翘 丹皮（各一钱） 
水煎服。 



<目录>外科症治方药\肺绝喉痹

<篇名>疗牙止痛散

属性：止牙痛神效 
牙硝（三钱） 硼砂（三钱） 雄黄（二钱） 冰片（一分五厘） 麝香（五厘） 
共为末，每用少许擦牙。 



<目录>外科症治方药\肺绝喉痹

<篇名>葛根汤

属性：葛根（一钱） 升麻（一钱） 甘草（五分） 赤芍（一钱五分） 
水煎服。风胜，加荆芥、防风、薄荷；火胜，加连翘、丹皮、生地、蒡子。 



<目录>外科症治方药\肺绝喉痹

<篇名>麝香散

属性：真麝香（二钱） 冰片（三分） 黄连（一钱） 
共为末，一日夜吹五六次。 



<目录>外科症治方药

<篇名>瘰

属性：瘰 ，颈上痰瘰 串也。此肝火郁结而成。宜用消瘰丸，兼服加味逍遥散。 



<目录>外科症治方药\瘰

<篇名>消瘰丸

属性：此方奇效，治愈者不可胜计。予曾刻方普送矣。 
元参（蒸） 牡蛎（ ，锉碎） 贝母（去心蒸，各四两） 
共为末，炼蜜为丸。每服三钱，开水下，日二服。 



<目录>外科症治方药\瘰

<篇名>加味逍遥散

属性：治肝经郁火，颈生瘰 ，并胸胁胀痛，或作寒热。甚至肝木生风，眩晕振摇，或切牙发 
痉诸症。经云，木郁达之是也。 
柴胡 茯苓 当归 白术 甘草 白芍 丹皮 黑山栀（各一钱） 薄荷（五分） 
水煎服。 



<目录>外科症治方药

<篇名>鼻痔

属性：（鼻渊） 
鼻痔，鼻生息肉也。起于湿热，可吹 砂散。鼻渊，鼻流浊涕不止也。起于风热，可 
用古拜散。 



<目录>外科症治方药\鼻痔

<篇名>砂散

属性：砂（五分） 白矾（ 枯五钱） 
共为细末，每用少许，点鼻痔上即消。 



<目录>外科症治方药\鼻痔

<篇名>古拜散

属性：荆芥穗 
上为细末，每服三钱，生姜汤调下，有火者陈茶调下。 



<目录>外科症治方药

<篇名>耳

属性：（百虫入耳） 
豆抵耳，耳内生疔也。乃肝经郁火所结，可用红棉散，兼服加味逍遥散加菊花。百 
虫入耳，以猫尿滴入，奇效。 



<目录>外科症治方药\耳

<篇名>红棉散

属性：白矾（二钱） 胭脂（一钱，炼火存性） 
上研匀。先用棉杖子搅去脓水，更用棉杖子搅药掺入于耳底即干。若 耳抵耳加麝香 
五厘。 



<目录>外科症治方药

<篇名>眼丹

属性：（眼珠忽突） 
眼丹，眼旁生泡，溃而流水也。属风热。加味逍遥散主之。又眼珠忽然肿胀突出，属祟 
症，平祟散主之。 



<目录>外科症治方药\眼丹

<篇名>平祟散

属性：黄连（二分） 甘草 冰片（各一分） 硼砂（三分） 
人乳调点两眼角立消。 



<目录>外科症治方药

<篇名>白秃疮

属性：（落发不生） 
白秃疮，此火旺血虚而生虫也。麦饯散主之。发落不生，骨碎补为末，麻油调涂之。 



<目录>外科症治方药\白秃疮

<篇名>麦饯散

属性：用小麦一升，炒枯黄色，乘热入钵内为末，和硫黄末四两，白砒末五钱，搅匀，待冷取 
起，加烟胶半斤，川椒末二两，生枯矾二两，共碾极细。临用葱汤洗净，末药二三钱，麻油 
调搽，油纸盖扎。三日一换，换三次愈。 



<目录>外科症治方药

<篇名>粉刺雀斑

属性：粉刺雀斑，风热也，改容丸主之。 



<目录>外科症治方药\粉刺雀斑

<篇名>改容丸

属性：大贝母（去心） 白附子 防风 白芷 菊花叶 滑石（各五钱） 
上为细末，用大肥皂蒸熟去筋膜，捣和药为丸，早晚洗面。 



<目录>外科症治方药

<篇名>破伤风

属性：破伤风，因跌打伤头脑，而客邪乘之，以致手足搐搦，人事昏愦。天麻散主之。 



<目录>外科症治方药\破伤风

<篇名>天麻散

属性：天麻 生南星（泡去稀） 防风（各一两） 荆芥（三两） 
上为细末，每用五钱。连须葱白煎汤调下。 



<目录>外科症治方药

<篇名>跌打损伤

属性：跌打损伤之后，凡大小便通利者，可用广三七二三钱，酒煎饮之。或服泽兰汤。若二便 
不通，必加大黄。其破损处，可用血竭为极细末掺之。韭叶散亦良。余用天下第一金疮药最 
佳，可保无虞。 



<目录>外科症治方药\跌打损伤

<篇名>泽兰汤

属性：通二便，除肠中瘀血，乃活命之灵丹也。 
泽兰 当归（各五钱） 红花（一钱） 丹皮（三钱） 青木香（一钱五分） 桃仁（去皮尖， 
研，十粒） 赤芍（一钱五分） 
水煎，热酒冲服。如大便不通，加大黄二三钱酒炒。 



<目录>外科症治方药\跌打损伤

<篇名>韭叶散

属性：止血如神。锻石同韭菜叶捣饼，贴壁候干，细研，筛下听用。 



<目录>外科症治方药\跌打损伤

<篇名>天下第一金疮药

属性：凡刀斧损伤，跌仆打碎，敷上实时止痛止血，更不作脓，胜于它药 
多矣。其伤处不可见水。余制此药普送，因路远者，一时难取，故刻方广传之。今并笔书之 
，则此方传益广矣。各乡有力之家，修合以济急也。 
雄猪油（一斤四两） 松香（六两） 面粉（四两，炒，筛） 麝香（六分） 黄蜡（六两） 樟 
脑（三两，极细） 冰片（六分） 血竭（一两） 儿茶（一两） 乳香（一两，箬皮上烘去油） 没 
药（一两，同上制） 
以上药研极细，先将猪油、松香、黄蜡三味熬化，滤去渣。待将冷再入药末搅匀，瓷器 
收贮，不可泄气。 



<目录>外科症治方药

<篇名>乳痈

属性：（乳岩） 
乳痈者，乳房 痛作脓，脓尽则愈。其初起宜服栝蒌散，敷以香附饼，实时消散。若 
已成脓，则用太乙膏贴之。若溃烂，则用海浮散掺之，外贴膏药，吸尽脓而愈。乳岩者，初起 
内结小核如棋子，积久渐大崩溃，有 岩之势，故名乳岩。宜服逍遥散、归脾汤等药，虽 
不能愈，亦可延生。若妄行攻伐，是速其危也。 



<目录>外科症治方药\乳痈

<篇名>栝蒌散

属性：栝蒌（一个） 明乳香（二钱） 
酒煎服。 



<目录>外科症治方药\乳痈

<篇名>香附饼

属性：敷乳岩，实时消散。一切痈肿皆可敷。 
香附（细末一两） 麝香（二分） 
上二味研匀，以蒲公英二两，煎酒去渣，以酒调药，热敷患处。 



<目录>外科症治方药\乳痈

<篇名>太乙膏

属性：治一切痈疽肿毒，用之提脓极效。 
肉桂（一钱五分） 白芷 当归 玄参 赤芍 生地 大黄 土木鳖（各五钱） 乳香末（ 
二钱） 没药末（二钱） 阿魏（一钱） 轻粉（一钱五分） 血余（一团） 黄丹（六两五钱） 
以上各药，用真麻油一斤，浸入，春五夏三，秋七冬十日。倾入锅内，文武火熬至药枯 
浮起为度。住火片时，用布袋滤净药渣，将锅展净，入油，下血余再熬，以柳枝挑看。俟血 
余熬枯浮起，方算熬熟。每净油一斤，将炒过黄丹六两五钱，徐徐投入，不住手搅。候锅内 
先发青烟，后至白烟叠叠旋起，其膏已成。将膏滴入水中，试软得中，端下锅来，方下阿魏 
，散膏面上，候化尽。次下乳香、没药、轻粉，搅匀倾入水内，以柳木搅成一块。 



<目录>外科症治方药

<篇名>附骨疽

属性：（伏兔疽） 
附骨疽，肉里浮肿，而皮色不变也。宜用艾炷灸之。俾其转阴为阳乃吉。若生于膝上三 
寸，名曰伏兔疽，法在不治。 



<目录>外科症治方药

<篇名>蛇头毒

属性：蛇头毒，手足指肿，大如蛇头也。宜用艾炷隔蒜灸之。以雄黄、白芷等分为末，同大蒜 
捣烂灸之。或嚼生栗敷之亦效。 



<目录>外科症治方药

<篇名>脱疽

属性：脱疽，生于手足指，肿大如蛇头也。肿腐溃烂。掺以海浮散，贴以万全膏。 



<目录>外科症治方药

<篇名>疮

属性：疮，生于足之内外 。宜服生熟地黄丸，并敷海浮散，贴以万全膏。若湿热甚，而溃 
烂不收口者，于海浮散内加入黄柏散同敷，立效。 



<目录>外科症治方药

<篇名>肠痈

属性：肠痈，有生于肠内者，腹内胀急，大小便牵痛如淋，转侧摇之作水声，溃后则脓从大便 
出。有生于肠外者，当脐肿痛，腹皮胀急，溃后则脓自脐出。甚则穿溃大肠，食虫亦自脐去 
，势难为矣。初起宜用千金牡丹皮散以消之。既溃，则用参 内托之剂。 



<目录>外科症治方药\肠痈

<篇名>千金牡丹皮散

属性：丹皮（五钱） 苡仁（一两） 栝蒌仁（去油二钱） 桃仁（去皮尖二十枚研） 
水煎服。 



<目录>外科症治方药

<篇名>悬痈

属性：（脏毒 内痔外痔 脱肛） 
悬痈，生于肾囊之后，肛门之前，又名海底漏。最难收功。脏毒生于肛门之两旁，初时 
肿痛，继则溃脓。总由湿热相火，内灼庚金而然者。宜服国老散、加减地黄丸，并敷海浮散 
，贴膏药，此一定之治法也。内痔外痔，亦并可服前药。洗以忍冬藤、菖蒲草，兼用田螺水 
搽之，可以立消。脱肛属气虚，补中益气汤。亦有血虚火旺者，四物汤加升麻。 



<目录>外科症治方药\悬痈

<篇名>国老散

属性：甘草（七段），用急流水一碗浸之。炙干，又浸又炙，以水尽为度。研细末，每日空心开 
水调下二钱。忌煎炒烟酒炙爆辛辣发气等物。 



<目录>外科症治方药\悬痈

<篇名>生熟地黄丸

属性：大熟地（九蒸晒） 大生地（酒洗，各三两） 山药（乳拌蒸） 茯苓（乳拌蒸） 丹皮（酒蒸 
，各一两半） 泽泻（盐水蒸一两） 当归（酒蒸） 白芍（酒炒） 柏子（去壳隔纸炒） 丹参（酒 
蒸各二两） 远志（去心，甘草水泡蒸四两） 自败龟板（浸净童便炙炒研为极细末四两） 
共为末，用金石斛四两，金银花十二两，熬膏，和炼蜜杵为丸，每早淡盐汤下四钱。 



<目录>外科症治方药\悬痈

<篇名>田螺水

属性：法用大田螺一个，以冰片掺靥中，仰放盏内，少顷水流出。取搽痔疮上，其肿立消。 



<目录>外科症治方药

<篇名>下疳

属性：下疳，生疮湿痒，或阴茎肿烂，或如菌如蛇。此湿热之甚也。宜服九味芦荟丸，并用加 
味逍遥散。气虚者，佐以加味归脾汤。 



<目录>外科症治方药\下疳

<篇名>九味芦荟丸

属性：芦荟（五钱） 胡黄连 当归 芍药 川芎 芜荑（各一两） 木香 甘草（各三钱） 胆草 
（七钱酒浸炒焦） 
上为末，米粥糊丸麻子仁大，每服一钱或一钱五分，开水下。 



<目录>外科症治方药

<篇名>杨梅结毒

属性：杨梅结毒，不可搽轻粉，恐毒瓦斯入内。宜服忍冬汤，贴以万全膏，并用金蝉脱甲酒。 



<目录>外科症治方药\杨梅结毒

<篇名>忍冬汤

属性：金银花（一两） 甘草（二钱） 黑料豆（二两） 土茯苓（四两） 
水煎，每日一剂，须尽饮。 



<目录>外科症治方药\杨梅结毒

<篇名>金蝉脱甲酒

属性：治杨梅疮，不拘新久，轻重皆效。好酒五斤，用大蛤蟆一个，浸酒封口。煮香二枝取起 
。待次日，随量之大小，总以醉为度。冬夏盖暖出汗为效。存酒次日只服量之一半，酒尽疮 
愈。又治杨梅结毒，筋骨疼痛，诸药不效者更妙。服酒后七日，不许见风为要。忌口及房事 
百日，绝根矣。 



<目录>外科症治方药

<篇名>大麻风

属性：（赤白游风 鹅掌风 烂脚风） 
大麻风，皮肤肿起，搔痒顽麻，如树皮吐汁之状。此湿毒生虫，甚则眉毛剥落，鼻柱崩 
坏，事不可为也。宜服蕲蛇酒，搽以当归膏。赤白游风，肌肤搔痒起皮也。鹅掌风，手足心 
顽浓起皮也。烂脚风，脚下湿烂也。并可搽当归膏，内服逍遥散，兼用生熟地黄丸。 



<目录>外科症治方药\大麻风

<篇名>蕲蛇酒

属性：（乌梢蛇亦可用） 
蕲蛇（去头尾，一具） 生地（二两） 黄柏 苦参 丹参 菊花 银花 丹皮 赤芍 当 
归 
两五钱） 
上煮好生酒五六斤，退火，七日饮。 



<目录>外科症治方药\大麻风

<篇名>当归膏

属性：治疠风，并可搽去游丹鹅掌风。 
当归 生地（各一两） 紫草 麻草 木鳖子（去壳） 大枫子（去壳） 防风 黄柏 玄 
参（各五钱） 麻油（八两） 黄蜡（二两） 
先将前九味入油熬枯，滤去渣，再将油复入锅内，熬至滴水成珠，再下黄蜡，试水中不 
散为度。候稍冷，倾入盖碗内，坐水中出火毒。三日听用。 



<目录>外科症治方药

<篇名>汤泡火烧

属性：汤泡火烧，不宜见冷水。宜用白芝麻壳烧灰存性，研细末敷之。若患处干燥，则用麻油 
调搽。或用柏子树皮为末，麻油调敷亦善。 



<目录>外科症治方药

<篇名>疥疮

属性：（天泡疮） 
疥疮，有细小不足脓者，多属风热。有肥大灌脓者，多属湿热。俱用麻黄膏搽之，十日 
可愈，而不隐疮。仍多服金银花为妙。更有天泡疮，肿起白泡，小者如绿豆大，大者如蚕豆 
大，连片而生。或生头顶，或生耳前后，宜用黄柏散敷之立瘥。 



<目录>外科症治方药\疥疮

<篇名>麻黄膏

属性：雄猪油（四两） 斑蝥（三个） 麻黄（五钱） 蓖麻子（一百粒去壳研烂） 大枫子（一百粒 
去壳研烂） 
先将猪油化开，下斑蝥煎数沸，随去斑蝥，再下麻黄，煎枯滤去渣。将大枫、蓖麻肉和 
匀听搽。 



<目录>外科症治方药\疥疮

<篇名>黄柏散

属性：黄柏一大块，以猪脂涂搽，炙为末，麻油调搽。 



<目录>外科症治方药

<篇名>顽癣

属性：顽癣，乃湿热凝聚，虫行皮中。有顽浓坚硬者，俗称牛皮癣，是宜用百部膏搽之。 



<目录>外科症治方药\顽癣

<篇名>百部膏

属性：百部 白藓皮 蓖麻子（去壳） 鹤虱 黄柏 当归 生地（各一两） 黄蜡（二两） 明雄 
黄末（五钱） 麻油（八两） 
先将百部等七味入油熬枯，滤去渣，复将油熬至滴水成珠。再用黄蜡试水中不散为度。 
端起锅来，将雄黄末和入，候稍冷，便入瓷盆中收贮。退火听用。 



<目录>外科症治方药

<篇名>自刎

属性：救自刎法，凡自刎喉管未断者，不可见水。急用麻线缝之，外以血竭细末搽之，随用天 
下第一金疮药浓涂之，绵纸盖定。然后用挟布裹脚缠住，线扎之。间日加敷药，头不可动摇 
，十日愈。 



<目录>外科症治方药

<篇名>竹木刺入肉

属性：竹木刺入肉，拔不出者，用象牙磨水滴之，良久自出。或用蝼蛄捣烂敷之亦出。若日久 
血凝肿胀者，以花蕊散，用象牙水调敷，瘀血散而刺并出矣。 



<目录>外科症治方药\竹木刺入肉

<篇名>花蕊散

属性：花蕊石为末八两，硫黄末四两，和匀，瓦罐盛之，封口，盐泥固，须晒干，安风炉中。 
上下着火，炼二炷香。候冷打开，研筛为极细末，收贮。此散瘀血之神药也。 



<目录>外科症治方药

<篇名>疯犬咬

属性：（毒蛇蜈蚣咬） 
疯犬咬，用明雄黄末五钱，杏仁去皮尖一百粒炒研。每服二钱，虎骨煎酒送下，服尽必 
愈。外并用此敷患处。毒蛇、蜈蚣咬，用明雄黄细末，用蒜捣烂敷之。内服白芷护心散。 



<目录>外科症治方药\疯犬咬

<篇名>白芷护心散

属性：白芷（一两） 乳香（三钱） 雄黄（五钱） 甘草（五钱） 
共为细末，每服四钱，清酒调下。 



<目录>外科症治方药

<篇名>误服砒毒

属性：（野菌毒） 
误服砒毒，小蓟根捣汁灌之。或用金汁灌之。或用明矾、大黄为末，新汲水调灌之，得 
吐利为效。野菌毒亦用金汁解之，紫金丹亦佳。 



<目录>外科症治方药

<篇名>自缢

属性：救自缢，抱下除解绳索，用好肉桂三钱，煎汤灌之。 



<目录>外科症治方药

<篇名>落水

属性：救落水，以其人横伏水牛背上，沥出腹中之水。如无牛，以凳代之。随用通天搐鼻散吹 
鼻孔中，得嚏则活。独用半夏末吹之亦佳。 



<目录>外科症治方药

<篇名>魇梦不醒

属性：魇梦不醒，吹以通天散，更用葱白生姜煎汤灌之。 



<目录>外科症治方药\魇梦不醒

<篇名>搐鼻通天散

属性：猪牙皂角（去皮弦一两） 细辛（去叶） 半夏（各五钱） 
共为极细末，每用一二分，吹鼻中，得嚏则苏。 

